دولت افغانستان و نیروهای امدادرسان عملیات نجات و کمک رسانی به قربانیان سیلاب های اخیر این کشور را آغاز کرده‌اند.
روز گذشته در شماری از ولایت های شمالی و ولایت بادغیس در غرب افغانستان سیل جاری شد و جان دست کم صد نفر را گرفت.

هنوز آمار دقیقی از میزان تلفات و خسارات این سیلاب ها اعلام نشده اما مقام های دولتی گفته اند که تنها در ولایت جوزجان هشتاد نفر کشته شده و امکان دارد که میزان تلفات بیشتر شود.

محمد قاسم حیدری معاون اداره ملی مبارزه با حوادث طبیعی افغانستان به بی‌بی‌سی گفت که عملیات نجات و امدادرسانی به قربانیان رویدادهای روزگذشته از ولایت جوزجان که تلفات بیشتری در مقایسه با سایر ولایت ها داشت، آغاز شده است.
